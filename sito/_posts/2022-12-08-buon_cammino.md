---
layout: single
title:  "Buon Cammino"
date:   2022-12-08 16:25:51 +0200
categories: bollettino 2211
tags: GruppoFamiglie
---

**C**ammino: “comincia la scuola! Gesù, aiutami tu!” con questo pensiero abbiamo celebrato la messa d’inizio anno scolastico lo scorso 28 agosto. Abbiamo affidato questa nuova tappa del cammino di crescita di ciascun bambino e ragazzo e abbiamo chiesto al Signore di sostenere e illuminare genitori, educatori e insegnanti. È stata una grande gioia potersi ritrovare nella comunità parrocchiale dopo le vacanze estive. 

**A**micizia: serenità, fiducia, gratitudine erano i sentimenti condivisi da tutti. Auguriamo che ci accompagnino durante tutto l’anno pastorale. La chiesa è la casa di tutti ed è importante che ognuno si senta accolto, che si senta benvenuto. È sempre una festa quando c’è una buona partecipazione!

**M**essa mensile: in particolare la terza domenica del mese, vuole essere l’appuntamento per tutte le famiglie della parrocchia e anche amici, per dedicare insieme tempo prezioso a Dio. Un’ora speciale per fermarsi in ascolto, ritrovarsi a comprendere la Parola di Dio, pregare e celebrare l’Eucarestia. Quest’anno quattro bambini hanno incominciato la preparazione alla Prima Comunione, accompagnati dalla catechista Chiara Fontana e dal parroco.
Ricordiamoli nella preghiera.

**M**usica: ci rallegra molto trovarci a cantare e suonare insieme per animare i vari appuntamenti liturgici. La recente esperienza della Cresima è stata meravigliosa. Siamo stati felici che si siano uniti al coro due giovanissime violiniste, un giovane percussionista e alcune splendide voci bianche. Ringraziamo di cuore le mamme, le amiche e gli amici che con tanta semplicità e passione si sono uniti a noi nella lode musicale. Siamo lieti se qualcuno ha piacere ad inserirsi in questa arricchente esperienza: chi canta prega due volte!

**I**ncontri: come ogni anno abbiamo programmato un bel cammino variato, al quale siete tutti invitati. Abbiamo già fatto alcuni atéliers per preparare manufatti venduti alla bancarella dell’ottobre missionario. Abbiamo riproposto dopo qualche anno di pausa la castagnata. Faremo cene in cui cucinano i ragazzi. Animeremo una veglia di preghiera e canti. Ospiteremo le famiglie del Vicariato del Mendrisiotto. Parteciperemo alla festa patronale e molto altro…

**N**ovità: siamo aperti a proposte! Sapete che la saletta parrocchiale è a disposizione e con piacere aiutiamo i ragazzi a realizzare bei progetti. Quel che ci sta a cuore è la loro crescita umana e spirituale. Ogni occasione è buona per condividere belle esperienze in un clima di amicizia fondato sui valori cristiani.

**O**ccasione: sì, ripetiamo questa parola, occasione. Cogliete così ogni invito, come un’occasione preziosa per crescere insieme come comunità che ha in cuore Gesù.

Buon CAMMINO!

