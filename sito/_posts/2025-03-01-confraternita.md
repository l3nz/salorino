---
layout: single
title:  "La Confraternita del SS Sacramento e Parrocchia di Salorino: origine, storia e attualità"
date:   2025-03-01 14:32:34 +0200
categories: bollettino 2503
tags: Confraternita
author: gg
---


(tratto da: Davide Adamoli, Confraternite della Svizzera italiana, vol. 2, 2015, Ritter edizioni, pagg. 93-95.)


{% capture notice-text %}

“Confraternita attualmente fra le più attive del Mendrisiotto, quella del SS. Sacramento è pure la prima compagnia devota eretta a Salorino. Essa ha avuto un ruolo primario nella storia di questo villaggio.

Nata nel 1598, poi rieretta nel 1613 da mons. Archinti, questa compagnia devota fu rifondata nel 1671 dal Torriani. Già nel 1645 contava una numerosa ufficialità, composta da un priore, un sottopriore, quattro consiglieri, dei portatori del baldacchino, un «confaloniero», due infermieri, due «conservatori della strada» (regolatori) e un puntatore. Segno dell’esistenza di un’attività ben definita e di un forte senso di appartenenza, come attesta anche l’ordine, assai precoce, di multare i confratelli inadempienti agli obblighi della confraternita, spiccato già nel 1649. Questa attività ricevette forte sostegno dalla popolazione, anche sul fronte finanziario: negli anni 1650 ad esempio Margherita «Centovagli» lasciò un capitale di 110 scudi per pagare la cera usata per le processioni della terza domenica, per le Quarantore e per far celebrare un certo numero di messe in S. Rocco.

Una vera svolta si ebbe con il legato del notaio Abondio Capelli (1658), che lasciò come erede universale la confraternita, pur con l’usufrutto da parte della moglie Costanza. Il Capelli, a cui era da poco morto
il figlio, donò alla confraternita tutti i suoi beni, con cui volle che si istituisse una cappellania pagata 70 scudi l’anno, il cui titolare avrebbe dovuto celebrare una messa ogni giorno, ad un orario comodo – presto al mattino – per il «lavorerio» degli abitanti. Alle feste la messa doveva invece essere detta due ore dopo l’alba. Tale celebrazione venne rispettata fino al 1890, poi ridotta a due messe settimanali e dal 1896 a due messe mensili. Dal 1994 si celebrano due messe annuali. 

Da notare che un’altra messa del sabato, in canto, era oggetto di un legato particolare, ed era detta per l’anima della moglie «Madama Costanza» da parte del curato. Fra gli altri compiti, il cappellano avrebbe dovuto aiutare il parroco nelle feste e nelle processioni, nonché insegnare la Dottrina Cristiana in sua assenza. 


Dal 1792 al capitolato dei compiti venne anche aggiunto l’insegnamento scolastico, che nel 1816 era dispensato per due ore al mattino e altrettanto al pomeriggio, previo un aumento di stipendio di 100 lire annue. Questa somma venne prelevata dal surplus del reddito, fino ad allora destinato per metà ai poveri del villaggio.

È interessante notare a questo proposito che la confraternita fino a Novecento inoltrato usava aiutare
i poveri del paese tramite piccoli versamenti, pochi franchi di solito, dati a donne anziane e povere,
infermi e persone ammalate. Secondo il Vocabolario dei dialetti era uso fare questi versamenti in forma anonima: il confratello faceva la sua visita in casa coperto da un cappuccio che ne impediva il riconoscimento, e questo per garantire che il gesto di carità, secondo gli ammonimenti del Vangelo,
fosse eseguito sotto il solo sguardo di Dio e non per gloria mondana.

Fra i codicilli del testamento Capelli c’è anche un riferimento alle «monache» di Salorino e Somazzo,
che ricevettero uno scudo d’oro in cambio delle loro preghiere. Forse si tratta di aderenti alla Compagnia di S. Orsola. Della generosità del Capelli godettero anche la sacrestia della chiesa parrocchiale e i cappuccini Mendrisio, chiamati a celebrare messe. Grazie a questi e ad altri fondi, la confraternita ha cosi potuto contribuire al culto e all’educazione dei giovani per diversi secoli. Ancora oggi essa dispone di un notevole patrimonio, reinvestito nella costruzione di case a pigione moderata.

La confraternita è pure intervenuta a sostegno della chiesa in alcuni momenti importanti: nel 1812 (anno in cui i confratelli decisero, malgrado i rivolgimenti politici del tempo, di continuare ad amministrare autonomamente i loro beni) acquistò a Lugano un organo, mentre nel 1876, a seguito del grave incendio subito dall’edificio di culto, donò alla chiesa un paramento in terzo, un baldacchino e uno stendardo acquistati a Novara. Nel 1898 seguì un altro paramento in terzo. 

Notevoli anche le spese per l’olio della lampada, o per la cera delle processioni delle terze domeniche con l’abito, citato fin dal 1698 nelle visite pastorali e descritto nel 1741 come abito rosso, portato da 24 confratelli. 

L’amministrazione di tale patrimonio non fu sempre semplice, tanto che l’esattore nel Settecento era pagato con alcune decine di lire per il suo duro lavoro volto a riscuotere gli affitti dei capitali prestati e dei beni immobili.


Non mancarono nemmeno i conflitti con alcuni cappellani, specialmente negli anni 1825-30 con
don Giorgio Bernasconi, vicenda che finì con la partenza di quest’ultimo (che sarebbe poi diventato uno dei fondatori della Tipografia elvetica e, una volta abbandonato il sacerdozio, uno dei capofila delle correnti anticlericali del Cantone). Sempre sul fronte organizzativo, la confraternita del SS. Sacramento nel Novecento ha avuto due regole, una nel 1915 (quando vi erano 27 confratelli iscritti) e una seconda nel 1957. Non sono mancati, soprattutto nella prima parte del secolo, i confratelli cassati dalla compagnia perché troppo assenti, o poco impegnati nel mettere la veste alle funzioni.


Accanto alla compagnia eucaristica, Salorino ha poi avuto altre tre confraternite. Nel 1613 mons. Archinti ha infatti voluto erigere la confraternita della Dottrina Cristiana. Essa venne rinnovata nel 1671 dal Torriani, e tanto le visite pastorali (Bonesana 1698, Cernuschi 1741, Mugiasca 1769) quanto le fonti locali ne attestano la continuità fino ad inizio Ottocento almeno. Essa venne ripresa a seguito degli ordini
del Peri Morosini attorno al 1906 e continuò fino al 1922. Proprio nel 1906 la confraternita del SS. Sacramento acquistò a sue spese un libro della Dottrina per la chiesa. 

Nel 1623-24 venne invece eretta la confraternita del S. Rosario. Sempre senz’abito, questa compagnia era di tipo devozionale e gestita da un sindico nominato dalla vicinanza, i cui conti erano iscritti nello stesso registro di quelli della chiesa,
segno che la compagnia non aveva forte vita sociale interna. Le annotazioni contabili attestano comunque un certo fervore, con piccoli doni e questue in favore del culto mariano che trovava la sua espressione maggiore nella processione delle prime domeniche del mese, per cui si adoperavano cera e incenso comprati con queste piccole offerte. 

Essa venne rilanciata per l’ultima volta nel 1953: in quell’occasione,
e poi ancora nel 1955, si provvide a re-iscrivere i fedeli, che accorsero abbastanza numerosi (105).
Nello stesso 1953 venne pure eretta la Pia Unione del Transito di S. Giuseppe, a cui aderirono 88 persone. 

Risale invece al 1739 la Società del Triduo dei Muratori, legata all’emigrazione stagionale a Bergamo. Questa data fa della Società dei morti di Salorino la più antica compagnia del Triduo eretta
nel Mendrisiotto. Essa raccoglieva denaro fra i mastri emigrati e nelle diverse contrade per celebrare una solenne ufficiatura a sollievo delle anime del Purgatorio, con il curato, il cappellano e i cappucini di Mendrisio. Ancora esistenti: SS. Sacramento (abito bianco con mozzetta rossa).” 


{% endcapture %}
<div class="notice--primary">
  {{ notice-text | markdownify }}
</div>


Si rammenta che la denominazione “Santissimo Sacramento” si riallaccia alla celebrazione del giovedì seguente la domenica della Trinità (Corpus Domini). Dal punto di vista storico, infatti, già in un calendario del V secolo dC.
si trova traccia della festa denominata “Natalia Calicis” che richiamava il Giovedì Santo.

Ma fu papa Urbano IV che l’11 agosto 1264 istituì la festa dell’Eucaristia, detta anche del Santissimo Sacramento, da cui appunto la nostra Confraternita trae la dedicazione. Risale a quel periodo l’episodio, riportato dalla tradizione di un sacerdote boemo che, durante la celebrazione della messa nella chiesa di Santa Cristina a Bolsena, dopo avere dubitato della reale presenza di Cristo nell’ostia, vide stillare gocce di sangue dal pane consacrato. 

Recentemente è stato adottato un nuovo statuto, in sostituzione di quello del 1957, debitamente approvato dalla Curia luganese il 5 agosto 2022.
Esso è  [consultabile sul sito della Parrocchia]({% link _info/gruppo-confraternita-statuto.md %}).

Il nuovo statuto della Confraternita per la prima volta nella storia, seguendo anche la recente evoluzione in ambito ecclesiale, ammette tra i suoi aderenti indistintamente uomini e donne: il Consiglio direttivo della Confraternita auspica pertanto che possano essere presto annoverate nuove Consorelle.



