---
layout: single
title:  "Attività del Gruppo Famiglie"
date:   2020-02-23 09:49:33 +0200
categories: bollettino 2003
tags: GruppoFamiglie
---


Abbiamo iniziato il nuovo anno pastorale avvicinandoci al tema della **missione**. Il mese d’ottobre aveva come motto __“Battezzati e inviati”__; per questo abbiamo ritenuto opportuno incontrare persone che hanno vissuto intensamente questo mandato. Abbiamo infatti ascoltato la testimonianza di una signora che, insieme a suo marito, ha lavorato per numerosi anni presso il centro pastorale fondato dalla diocesi di Lugano in Tchad, Africa centrale. 


Tramite le foto, commentate insieme in modo molto stimolante, i bambini e i ragazzi hanno potuto comprendere le sfide, le difficoltà, i drammi in cui sono stati coinvolti e per cui hanno dovuto trovare soluzioni. Povertà, conflitti tribali, malattie, siccità, alluvioni,… Ci siamo commossi ascoltando alcuni episodi di vita concreta, risoltisi in rappacificazioni, guarigioni, gioia, condivisione, fratellanza. I più piccoli hanno indossato vestiti etnici, manipolato oggetti usati quotidianamente dalla popolazione del posto e hanno fatto dei disegni sulla natura rigogliosa dell’Africa, che poi abbiamo spedito a Missio Svizzera come segno di solidarietà con quanto svolge. 
I più grandi hanno fatto un lavoro a gruppi che richiedeva di progettare un pozzo.

In seguito si sono confrontati e, con l’aiuto della missionaria, hanno compreso la procedura di costruzione e l’importanza di coinvolgere direttamente la gente del posto nella realizzazione dell’impresa, affinché la sentano propria e continuino ad usarla e a prendersene cura con la manutenzione negli anni. In occasione della domenica missionaria i ragazzi hanno venduto le tavolette di cioccolata e il ricavato è stato devoluto a favore dei progetti di Infanzia Missionaria. 



{% raw %}<img src="/assets/images/bollettino2003/famiglie_1.jpg" 
              alt="" 
              class="full">{% endraw %}


Nel mese di novembre abbiamo ascoltato anche la testimonianza di due volontarie dell’associazione di Riva San Vitale chiamata __Kammea__, che opera in Tanzania. Ci ha colpito molto l’intraprendenza e la passione nel portare avanti numerosi progetti fra ospedali, dispensari, centri medici,… Praticamente ogni anno avviano una nuova iniziativa, adoperandosi nel trovare mezzi e finanziamenti. 

Per dare il nostro piccolo contributo, abbiamo realizzato dei biglietti di Natale e altri lavoretti, che abbiamo venduto la prima domenica di avvento. Sempre in questo bel periodo abbiamo trascorso un pomeriggio all’insegna della pasticceria. Con piacere abbiamo sfornato biscotti da offrire al **banco del dolce** in occasione della festa patronale di san Zenone. A questo proposito ci teniamo a ringraziare di cuore tutta la comunità per la grande disponibilità e generosità con la quale accoglie tutte queste nostre iniziative.


{% raw %}<img src="/assets/images/bollettino2003/famiglie_2.jpg" 
              alt="" 
              class="full">{% endraw %}
