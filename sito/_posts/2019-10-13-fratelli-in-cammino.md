---
layout: single
title:  "Fratelli in cammino"
date:   2019-10-13 14:03:03 +0200
categories: bollettino 1910
tags: GruppoFamiglie
---



Domenica 8 settembre abbiamo celebrato la messa domenicale in modo particolarmente festoso per affidare il nuovo anno scolastico a Dio. Abbiamo ricordato ai bambini e ai ragazzi che Gesù è fratello di ciascuno di noi e ci accompagna in ogni momento della nostra vita: a casa, in famiglia, a scuola, nello sport, con gli amici… Lui ci incoraggia, ci sostiene, ci consiglia, ci guida, ci ama! Vogliamo allora metterci in cammino insieme a Lui e dietro a Lui, vivendo in modo partecipe e gioioso le proposte di crescita in parrocchia. Settimanalmente ci incontriamo a messa dove: bambini e ragazzi possono fare i chierichetti, genitori e adolescenti possono leggere le letture e le preghiere, e chi ama cantare e suonare è il benvenuto nel coretto che pian piano prende corpo. Continua la bella esperienza della liturgia della parola dedicata ai bambini in saletta, specialmente nelle domeniche in cui avviene il catechismo.

All’uscita della chiesa abbiamo preparato una bancarella con dei sacchetti cuciti dalle ragazze con l’aiuto di alcune mamme. Il ricavato dell’offerta libera della comunità – grazie di cuore per la generosità – ci permetterà di far rivivere la saletta sotto la sala parrocchiale. Desideriamo infatti che quel locale ridiventi un accogliente luogo d’incontro dove poter vivere momenti di condivisione e crescita interiore. Saranno gli adolescenti, affiancati da alcuni genitori, a realizzare questo bel progetto.

In ottobre ci attendono alcuni appuntamenti ormai tradizionali come la castagnata e la giornata missionaria.
Anche quest’anno vivremo l’Avvento con i bambini e i ragazzi, proponendo i lavoretti, l’allestimento del presepe in chiesa e chissà, magari ancora un momento speciale per tutta la comunità qualche giorno prima di Natale.

Passate le festività natalizie, penseremo alla Pasqua. Sperando nel bel tempo, ai più piccini piacerebbe “recuperare” la caccia al tesoro nel bosco e ripetere la simpatica esperienza culinaria dei coniglietti di pane.

I primi mesi del nuovo anno, poi, saranno dedicati alla preparazione ai Sacramenti. Sarà una grande festa il fine settimana del 25-26 aprile poiché nella nostra comunità dieci bambini riceveranno la Prima Comunione e undici ragazzi che saranno cresimati. 

La bella stagione senz’altro ci inviterà a qualche gita e a pomeriggi all’insegna del movimento e dell’allegria che culmineranno, speriamo, nell’ormai tradizionale bivacco.

Senz’altro sarà un anno pastorale ricco d’incontri in cui tutte le famiglie sono invitate a lasciarsi coinvolgere, con Gesù nostro Fratello!


*Gruppo Famiglie*

