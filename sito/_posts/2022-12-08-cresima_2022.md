---
layout: single
title:  "La Cresima dei nostri ragazzi: che festa!"
date:   2022-12-08 16:19:51 +0200
categories: bollettino 2211
tags: Comunità
author: rtb
---

Il mese di ottobre si è inaugurato con una festa speciale per la nostra Parrocchia, la Cresima di tre ragazze e quattro ragazzi di Salorino e Somazzo. Leonardo Emilitri, Aline Fomasi, Gioele Gianolli, Filippo Perucchi, Aaron Prochowski, Fiona Svanascini ed Eleonora Tonella si sono impegnati dapprima con Don Maksym, in seguito con Don Angelo, a prepararsi per la Confermazione. 

Oltre agli incontri mensili, Don Angelo ha organizzato insieme alla catechista Signora Conti un ritiro di mezza giornata a Riva San Vitale. I ragazzi hanno avuto l’occasione di visitare il Battistero di San Giovanni Battista, il più antico edificio religioso cristiano ancora interamente conservato in Svizzera, e di riflettere ancor più intensamente sul Sacramento che si stavano preparando a ricevere. Ognuno di loro si è impegnato inoltre a mettere da parte qualche soldo per delle adozioni a distanza di bambini meno fortunati.

La loro donazione è stata infatti un gesto importante che ha contraddistinto la Santa Messa di domenica 2 ottobre, ricca di altri momenti emozionanti e officiata dal Vescovo emerito don Grampa con il sostegno di don Angelo e un sacerdote missionario.

Il Vescovo ha sottolineato l’importanza della Cresima e ricordato che ricevendo questo Sacramento chiediamo di aumentare la nostra fede, la fiducia e l’amicizia in Dio. Sono stati menzionati i sette doni dello Spirito Santo: la sapienza, il consiglio, la fortezza, l’intelletto, la scienza, il timor di Dio e la pietà. Tutti rappresentati dai sette ragazzi nella lettura delle preghiere dei fedeli. Ogni ragazzo ha ricevuto infine dal Vescovo il Sacramento con l’imposizione delle mani e l’unzione della fronte con il sacro olio del Crisma, consacrato ogni anno dal vescovo il Giovedì Santo. 

A dare una nota solenne alla cerimonia è stato il coro di alcune mamme e non, coadiuvato da simpatizzanti esterni e da due giovani violiniste, Myriam e Leda, e un percussionista, Leonardo: un grazie di cuore a tutti per la bellezza della loro musica. Un sole accogliente infine ci ha accompagnati durante l’aperitivo offerto dal Consiglio Parrocchiale e che abbiamo gustato sul magnifico sagrato della chiesa.

Un sentito grazie a Don Angelo per l’ottima riuscita di questa giornata!



