---
layout: single
title:  "LETTERA DEL PRESIDENTE CONSIGLIO PARROCCHIALE"
date:   2023-11-01 17:43:19 +0200
categories: bollettino 2311
tags: Lettere
author: lc
---


Carissime e carissimi,

spero che abbiate trascorso un’ottima estate con momenti gradevoli e rilassanti.

È un piacere avere la conferma che la nostra Parrocchia “vive ed è attiva”. Numerosi sono i fedeli che assistono alle funzioni religiose, genitori che con convinzione accompagnano i figli alla preparazione e al ricevimento dei sacramenti della Comunione e della Cresima. Si annunciano coppie di fidanzati, anche non residenti, che desiderano “convolare a nozze” nella nostra chiesa parrocchiale di San Zenone. Riscontriamo anche un buon numero di Battesimi. Tutto ciò fa piacere.

Il Consiglio Parrocchiale presta una costante attenzione alle esigenze attuali, garantendo nel contempo continuità alle nostre tradizioni. Periodicamente, procediamo alla redazione del Bollettino parrocchiale, che entra nelle nostre case. Numerose sono le informazioni che si possono apprendere sulle attività della comunità e le argomentazioni sui temi della vita.

Ricordiamo che i nostri Bollettini sono anche consultabili sul sito internet della parrocchia.

Il sito è stato creato per fornire una serie di informazioni di attualità e di carattere storico. Oltre alle descrizioni della struttura organizzativa, si possono avere informazioni legate alla storia della chiesa parrocchiale, a San Zenone a cui è stata dedicata, come pure descrizioni degli oratori di San Rocco, San Giuseppe e Cragno. Visitandolo si rimane affascinati e incuriositi dagli scritti e dalle fotografie, ci si rende conto di quanti secoli di storia abbiamo alle spalle e dell’entità del patrimonio artistico che oggi possiamo ammirare con orgoglio e soddisfazione.

Il sito è consultabile all’indirizzo web https://parrocchia.salorino.ch/

Come voi sapete il tempo passa inarrestabile e veloce.

Ormai siamo alle soglie del periodo che precede il Santo Natale, ricco di avvenimenti, di incontri e di festività.

Colgo l’occasione per augurare a tutte e a tutti, un gioioso periodo natalizio e un felice 2024.

Un caro saluto.