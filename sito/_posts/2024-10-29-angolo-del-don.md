---
layout: single
title:  "L'angolo del Don"
date:   2024-10-29 20:50:20 +0200
categories: bollettino 2411
tags: AngoloDelDon
author: ae
---

È prossimo il dono di un Nuovo Anno Santo che avrà come titolo: “Pellegrini di Speranza”.

La speranza è una, insieme a fede e carità, delle tre virtù teologali. La speranza non è un semplice atteggiamento di ottimismo ingenuo, ma essa è una forza dell’animo umano che gli permette di guardare al futuro con fiducia, nonostante le difficoltà e incertezze del presente. La speranza immette in noi una forza che ci spinge ad agire e a lavorare per un obiettivo, anche quando le circostanze sembrano sfavorevoli. Essa ci aiuta ad immaginare un futuro migliore e immette in noi un desiderio e una volontà di fare tutto il possibile per raggiungerlo e ci aiuta a intravedere una luce anche nei momenti più bui.

Il Papa nell’indire per il 2025 un nuovo Anno Santo, osservando il buio che sta calando sul mondo (guerre – devastazioni – morte…) e le tenebre che rischiano di offuscare il volto bello della Chiesa, ha ritenuto urgente e vitale il ritorno alla speranza. Quando tutto sembra andare nel verso sbagliato, la speranza agisce come luce che guida l’individuo verso una nuova meta e a un’idea di futuro diverso e migliore. Inoltre, la speranza ci dona la capacità di resistere alle avversità e di rialzarci dopo ogni caduta.

La speranza poi, non è mai passiva, non è la semplice aspettativa rassegnata, ma implica un impegno attivo da parte dell’individuo per contribuire al cambiamento che desidera vedere realizzato. Per noi cristiani la speranza è anche fiducia nella promessa divina e nel fatto che, nonostante le prove della vita terrena, esiste un bene ultimo e definitivo che attende l’uomo. Ma per ogni uomo di ogni fede o religione, la speranza può essere vista come una forma di fiducia profonda nella bontà del futuro, nella possibilità che il bene prevalga sul male.

Se la speranza è come una luce interiore che illumina il nostro futuro, la sua assenza è la disperazione di chi non crede più in un cambiamento e così subisce la storia e anche la vita, fuggendo dall’impegno rifugiandosi in una rassegnazione nemica della speranza.

La speranza è una risorsa preziosa che ci fa dire che per quanto difficile possa essere la nostra vita e il nostro presente, c’è sempre la possibilità di un domani migliore.

In un mondo che brucia, dove le tenebre e la paura del futuro sembrano avere il sopravvento e dove il pessimismo rischia di offuscare il nostro futuro, un Anno Santo sarà di grande stimolo a vivere la speranza come antidoto quotidiano per rischiarare il nostro futuro e quello dell’umanità.
