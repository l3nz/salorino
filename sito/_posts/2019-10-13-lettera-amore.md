---
layout: single
title:  "Lettera d’amore"
date:   2019-10-13 14:04:03 +0200
categories: bollettino 1910
tags: Lettere
author: sp
---


Dio mi ama. Dio mi ama talmente tanto che mi parla, m‘insegna come vivere con Lui, non mi lascia mai da sola. Questo l’ho capito in questo ultimo periodo difficile. 

Dio prima mi ha parlato, mi ha regalato una domanda, poi una canzone, in questi momenti io capisco che Lui mi vuole dire qualcosa d‘importante. Nei giorni successivi all’incendio della mia casa Dio mi ha parlato ancora giornalmente. Da anni leggo un libro dove ogni giorno c’è scritto un versetto della Bibbia (Die Losungen). I versetti biblici che mi sono apparsi sulle pagine di questo libro in quei giorni erano per me come un dialogo diretto con Dio.

**Venerdi 26.7.19** - Giacomo 4 e la canzone accennata nell’articolo precedente.

Dio mi ha salvato la vita. Per pochi minuti non ero dentro, né io e nemmeno i miei cari.

Poi mi ha fatto indossare un vestito bianco, prima dell’arrivo dei pompieri (effettivamente stavo lavorando in casa e in giardino e, con le elevate temperature estive, ero in bichini; la giovane vicina di casa nostra, come un angelo, mi ha portato un vestito bianco da indossare).

Una delle prime cose che è stata recuperata dalla casa bruciata è stata la mia Bibbia. Quella che avevo letto la mattina in cucina; chissà come mai è rimasta integra? Quasi impossibile che la Bibbia non si sia annerita e che annusandola non sappia neanche di fumo. Quando mio marito me l’ha portata fuori dalla casa ancora in fiamme, mi ha detto „Guarda cos‘ho trovato! Dio ti ama davvero!“.

**Sabato 27.7.19** (Giorno in cui sarebbe poi arrivata la polizia scientifica a fare tutte le analisi): Abacuc 2,14: *Come l’acqua riempie il  mare, così la conoscenza del Signore glorioso riempirà tutta la terra.*

Isaia 51,11: *Il Signore libererà il suo popolo; arriveranno gioiosi al monte Sion, sul loro volto felicità a non finire. Gioia e felicità rimarranno con loro, tristezza e pianto scompariranno.*

Matteo 6,19-21: *Non accumulate ricchezze in questo mondo. Qui i tarli e la ruggine distruggono ogni cosa e i ladri vengono e portano via. Accumulate piuttosto le vostre ricchezze in cielo. Là, i tarli e la ruggine non le distruggono e i ladri non vanno a rubare. Perchè, dov’è il tuo tesoro, là c’è anche il tuo cuore.*

Cosa dire dopo questa lettura? Sono rimasta senza parole! 

Dio mi dice: „Tutta la terra Mi conoscerà!“ e „Tu tornerai in una casa nuova e sarà bello.“ 

Dio mi consola dicendomi: „Guarda tutto passerà comunque un giorno. Non devi conservare cose materiali sulla Terra, Selina e non devi essere triste per le cose bruciate, quelle non contano, accumula il tuo tesoro in Cielo.“

**Domenica 28.7.19** - Michea 7,18: *Nessun Dio è come te, Signore: tu cancelli le nostre colpe, perdoni i nostri peccati. Per amore dei sopravvissuti del tuo popolo, non resti in collera per sempre, ma gioisci nel manifestare la tua bontà.*

La stessa domenica mattina, durante l’omelia, Don Massimo ha parlato di Sodoma e Gomorra. Dio vuole salvare Lot e la sua famiglia, gli dice però di scappare, ma senza guardare indietro. Sua moglie non segue il consiglio divino e diventa una statua di sale. Voltarsi indietro vuol dire non guardare avanti. Se si rimane legati al passato, alle cose perse, si rischia una depressione, bisogna guardare avanti ed avere speranza e fiducia in Dio. Dio dice anche a Lot di aver fiducia in Lui, di guardare avanti, perché la vita continua.  Dio ci ha salvati, nessuno è rimasto ferito nell’incendio. Ci dà la sua mano per camminare con Lui.

**Lunedi 29.7. 19** - 1.Giovanni 1,9: *Se confessiamo i nostri peccati, egli è fedele e giusto da perdonarci i peccati e purificarci i peccati da ogni iniquità.*

In questo giorno la polizia mi comunica che non ho nessuna colpa nell’incendio. Fino ad adesso è sempre rimasto il dubbio che inavvertitamente avessi dimenticato le piastre accese. La polizia scientifica ha però potuto dimostrare la mia innocenza, la causa di sicuro non era il vetroceramica.

**Martedi 30.7.19**  - Isaia 12,2: *Dio, tu sei il mio salvatore: avrò fiducia in te e non avrò più paura. Mi dai forza: canterò in tuo onore, Signore, mio Salvatore.*

Sin dall’ inizio non mi sono mai sentita abbandonata da Dio, mai!

Mi ha parlato tantissimo anche tramite i miei vicini di casa e i miei amici. Abbiamo ricevuto vestiti, mi siete stati vicini, ci avete aiutati tantissimo! Ci avete regalato e prestato mobili per vivere, siamo stati invitati a casa vostra per mangiare e bere. Ci avete aiutati a montare i mobili, a pulire le poche cose salvate dalle fiamme, a curare i nostri figli e i nostri animali da cortile.

Sono tantissimi  i segni e le testimonianze d’amore che abbiamo ricevuto nei giorni subito dopo la catastrofe; grazie di cuore e vi ricordo che Dio ha detto: „Se aiutate qualcuno che ha bisogno  d’aiuto, avete aiutato me, se ospitate uno di loro, avete ospitato me“. 

Ecco proprio tutto ciò è quello che io chiamo: i Tesori nel Cielo - e ne avete accumulati una montagna!

Ricordatevi che Dio ama tutti i suoi figli e vuole parlare con tutti. La sua lettera d`amore per ognuno di noi non la scrive solo in momenti così drammatici, ma anche nella routine quotidiana, Lui ci parla tramite la Sua parola e lo Spirito Santo.



