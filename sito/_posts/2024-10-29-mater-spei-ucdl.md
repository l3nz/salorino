---
layout: single
title:  "La Mater Spei dell'UCDL"
date:   2024-10-29 20:40:26 +0200
categories: bollettino 2411
tags: TODO
---

In occasione del World Rosary Day, la sera del 7 ottobre 2024 presso l’altare della Madonna delle Grazie in cattedrale a Lugano, alcuni confratelli della Confraternita del SS Sacramento di Salorino unitamente a molti altri confratelli di altre Confraternite ticinesi, hanno presenziato al rosario e benedizione dell’effigie Mater Spei Confraternarum che l’UCDL (Unione delle Confraternite della Diocesi di Lugano) porterà a Roma nel corso dell’Anno Santo 2025.

Qui di seguito il testo e alcune foto della speciale liturgia, presieduta dal vescovo SE Mons. Alain
de Raemy, Amministratore Apostolico della Diocesi
di Lugano.

LA "MATER SPEI" DELL'UCDL

Rispondendo all'invito del Forum Paneuropeo delle Confraternite, l'Unione delle Confraternite della Diocesi di Lugano, (UCDL), ha commissionato e fatto realizzare dal giovane artista Carmelo Ciaramitaro, con la consulenza dell'Assistente UCDL don Fabio Minini, l'immagine della Mater Spei, che verrà presentata al Santo Padre
in occasione del Giubileo delle Confraternite, e che si farà pellegrina nelle Parrocchie e Confraternite del Ticino e della Svizzera.

La Madonna in trono, che reca in grembo Gesù Bambino, si ispira all'effigie della Madonna del Sasso, patrona del Ticino, riproposta in stile tardo Medioevale. È stata scelta questa immagine poiché la Madonna del Sasso, oltre che essere meta di pellegrinaggi di comunità e singoli devoti, si è fatta anch'essa pellegrina lasciando più volte il romito Santuario sopra Locarno
per andare incontro al suo devoto popolo, e proprio quest'anno ricorrono i 75 anni di quella memorabile ed irripetibile "Peregrinatio" che vide il venerato simulacro della Madonna del Sasso visitare ogni lembo della nostra amata terra ticinese.

Volendo questa immagine accomunare tutta la Svizzera, accanto alla Madonna,
sono raffigurati quattro santi oranti in rappresentanza delle quattro regioni linguistiche
e culturali della Confederazione Elvetica:

- San Nicolao della Flüe, laico eremita patrono della Svizzera;
- San Sigisberto, monaco benedettino fondatore dell'abbazia di Disentis;
- Santa Margherita Bays, laica che restando nubile si santificò nella vita familiare e parrocchiale;
- Il Venerabile Aurelio Bacciarini, primo successore di San Luigi Guanella nei servi della Carità e Vescovo a Lugano.


Preghiera alla Madre della Speranza

Maria, Madre della speranza, a Te con fiducia ci affidiamo.
Con te intendiamo seguire Cristo, Redentore dell'uomo:
la stanchezza non ci appesantisca né la fatica ci rallenti,
le difficoltà non spengano il coraggio né la tristezza la gioia del cuore:
Tu Maria, Madre del Redentore continua a mostrarti Madre per tutti,
veglia sul nostro cammino e aiuta i tuoi figli, perché incontrino,
in Cristo, la via del ritorno al Padre comune!
Amen

