---
layout: single
title:  Lettera don Maksym
date:   2021-10-31 17:31:19 +0200
categories: bollettino 2111
author: mp
tags: Lettere
---

Carissimi, come sapete, secondo la decisione della Curia di Lugano, alla fine dell’anno civile si conclude il mio ministero pastorale a Salorino e dal 1. gennaio 2022 vi sarà don Angelo Epistolio, finora cappellano presso la Clinica Sociopsichiatrica di Mendrisio.

Colgo l'occasione per esprimere la mia gratitudine, soprattutto a Sua Eccellenza Mons. Valerio Lazzeri, per l'opportunità datami di svolgere il servizio pastorale in questa parrocchia, durato più di 4 anni, dove ho potuto indubbiamente avere una nuova esperienza quale amministratore parrocchiale, di cui faccio sicuramente tesoro e che, ne sono sicuro, sarà utile nella mia vita futura. 

Ringrazio il precedente e il presente Consiglio Parrocchiale per la collaborazione al buon funzionamento della nostra parrocchia. Ringrazio la Confraternita del Santissimo Sacramento per la testimonianza e il servizio alla comunità.

Grazie a tutti i gruppi parrocchiali con cui ho potuto collaborare: Gruppo Anziani, Gruppo Famiglie, Catechiste, Coro Parrocchiale, Gruppo Musicale, Gruppo Pulizie, Chierichetti, Ragazzi e grazie a Voi, cari parrocchiani e abitanti di Salorino, Somazzo e Cragno, per avermi accolto con affetto, gentilezza e comprensione, sostenendomi nel mio ministero sacerdotale.

Da parte mia vi assicuro la mia grata memoria spirituale e mi affido alle vostre preghiere.

A don Angelo Epistolio auguro un buon servizio pastorale che sicuramente porterà tanti frutti per il bene dei fedeli. 

Il buon Dio guidi la comunità parrocchiale, protegga da ogni male e benedica tutti i suoi abitanti.

Con stima

don Maksym 

