---
layout: single
title:  "Habemus Papam: La pace sia con voi"
date:   2025-07-05 20:39:28 +0200
categories: bollettino 2507
tags: PapaLeone
---


__“La pace sia con voi”__

Sono state le prime parole del cardinale Robert Francis Prevost, il 267° Papa della storia della Chiesa, il primo Pontefice americano. “Fratelli e sorelle carissimi, questo è il primo saluto del Cristo Risorto, il Buon Pastore che ha dato la vita per il gregge di Dio”, ha detto Papa Leone XIV, il nome scelto dal religioso agostiniano per il suo pontificato. “Anch’io vorrei che questo saluto di pace entrasse nel vostro cuore, raggiungesse le vostre famiglie, tutte le persone, ovunque siano, tutti i popoli e ogni terra segnata dalla guerra”, ha proseguito il Santo Padre: “La pace sia con voi! Questa è la pace di Cristo, una pace disarmata e una pace disarmante, umile e perseverante. Proviene da Dio, che ci ama tutti e incondizionatamente”. “Ancora conserviamo nei nostri cuori quella voce debole, ma sempre coraggiosa, di Papa Francesco, che benediva Roma”, ha ricordato il suo predecessore: “Il Papa che benediva Roma e dava la sua benedizione al mondo intero, quella mattina del giorno di Pasqua. Consentitemi di dare seguito a quella stessa benedizione: Dio ci vuole bene, Dio vi ama tutti e il male non prevarrà! Siamo tutti nelle mani di Dio. Pertanto, senza paura, uniti, mano nella mano con Dio e tra di noi, andiamo avanti. Siamo discepoli di Cristo. Cristo ci precede. Il mondo ha bisogno della sua luce, l’umanità necessita di Lui come ponte per essere raggiunta da Dio e dal suo amore. Aiutiamoci anche noi, gli uni gli altri, a costruire ponti, con il dialogo, con l’incontro, unendoci tutti per essere un solo popolo, sempre in pace”.

Nato il 14 settembre 1955 a Chicago (USA), Robert Francis Prevost è un religioso agostiniano e cardinale della Chiesa cattolica. Dopo l’ingresso nell’Ordine di Sant’Agostino nel 1977, ha emesso i voti solenni nel 1981 ed è stato ordinato sacerdote nel 1982. Ha conseguito la Licenza e poi il Dottorato in Diritto Canonico all’Angelicum di Roma. Ha svolto lunga missione in Perù, in particolare a Trujillo, ricoprendo ruoli formativi e pastorali di rilievo. Nel 1999 è stato eletto priore provinciale e successivamente, nel 2001 e 2007, priore generale dell’Ordine. Tornato a Chicago nel 2013, è stato poi nominato da Papa Francesco amministratore apostolico di Chiclayo nel 2014 e vescovo titolare di Sufar. È divenuto vescovo di Chiclayo nel 2015. Ha ricoperto incarichi nella Conferenza episcopale peruviana ed è stato anche amministratore apostolico di Callao (2020). Creato cardinale da Papa Francesco nel concistoro del 30 settembre 2023. Primo Papa statunitense, è il secondo Pontefice americano, dopo Francesco, ma a differenza di Bergoglio, il sessantanovenne statunitense Robert Francis Prevost è nato nel nord del continente ed è stato pastore nel sud dello stesso, prima di essere chiamato dal Predecessore alla guida del Dicastero per i vescovi e della Ponteficia Commissione per l’America Latina.

Il suo motto episcopale è “In Illo uno unum”, parole che sant’Agostino ha pronunciato in un sermone, l’Esposizione sul Salmo 127, per spiegare che "sebbene noi cristiani siamo molti, nell'unico Cristo siamo uno".

Durante l’ultimo ricovero del predecessore al Policlinico “Gemelli”, Prevost aveva presieduto il 3 marzo, in piazza San Pietro, 
il rosario per la salute di Francesco.

__Tratto e adattato da: catt.ch e vaticannews.it__

