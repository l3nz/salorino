---
layout: single
title:  "Lettera del presidente del Consiglio Parrocchiale"
date:   2022-09-04 11:46:35 +0200
categories: bollettino 2206
tags: ConsiglioParrocchiale
author: lc
---

Carissime e carissimi,
Durante l’assemblea ho avuto modo di esprimere la contentezza per essere entrato nel Consiglio Parrocchiale nell’aprile 2021, con degli incarichi che mi tengono un po’ impegnato e mi fanno semplicemente bene.

Ho ringraziato Ettore, Marilena, Adriano per la collaborazione.
In particolare ho ringraziato Don Angelo che dal 1° gennaio 2022
è tra di noi, in qualità di parroco. 

In questi mesi la comunità ha avuto modo di conoscerlo, di apprezzarlo per il suo modo di proporre la religiosità cristiana, l’amore verso il prossimo, per la sua apertura, l’essere spontaneo senza troppi vincoli, il rendere umani e semplici i momenti di incontro sia durante le funzioni religiose che fuori.

Nel Consiglio Parrocchiale organizziamo gli incontri mensili dove parliamo di manutenzioni degli edifici, di eventi, di aspetti finanziari e tutto quello che serve per garantire la continuità della nostra Parrocchia.

Ci troviamo di fronte a dei lavori da pianificare in quanto necessari e indispensabili per il mantenimento e per la buona conservazione della chiesa di S. Zenone e degli Oratori, risalenti a 400 anni orsono.

Lo scorso anno per la chiesa di S. Zenone sono stati verniciati i portoni principali, è stata pulita internamente la parte alta della chiesa dalla zona presbiterio fino alla zona organo e sono stati eseguiti dei lavori di manutenzione. È stata effettuata la pulizia di un prato/vigneto in zona Campagna in quanto cominciava ad essere infestato da arbusti.

L’Oratorio di S. Rocco ha avuto un risanamento di una parte del tetto, dove abbiamo anche riscontrato un’infiltrazione d’acqua. 

Per il 2022 abbiamo pianificato il risanamento dello zoccolo in muratura sotto il porticato della chiesa di S. Zenone, la pittura del portoncino che permette l’accesso al cortile sottostante e la pittura delle 2 finestre della saletta parrocchiale.

Per l’Oratorio di S. Rocco si procederà alla sistemazione di un’ulteriore parte del tetto.

L’allentamento attuale della situazione COVID comincia a lasciarci un po’ di respiro e ci permette di organizzare 
eventi, come il concerto d’organo che si è tenuto l’8 maggio nella chiesa parrocchiale in occasione della festa della mamma.

I bilanci della nostra parrocchia che sono stati controllati dalla Commissione della gestione anche per il 2021 hanno chiuso in negativo. Già i costi fissi non hanno lasciato margine di manovra. 

Grazie ad un intervento straordinario della Confraternita del SS. Sacramento abbiamo fatto fronte alla mancanza di liquidità e diminuito il disavanzo dell’anno 2021.

L’anno 2022 si dovrebbe chiudere in pareggio, salvo imprevisti, grazie anche alla riduzione dei costi della congrua con i relativi oneri sociali, considerando che il nostro Don Angelo è presente presso di noi a tempo parziale. Anche per l’Oratorio di S. Rocco le uscite dell’anno 2021 hanno superato le entrate, mentre l’Oratorio di Cragno ha chiuso in positivo.

A nome del Consiglio Parrocchiale ringrazio tutti i parrocchiani che aiutano a sostenere la parrocchia e in vari modi partecipano a mantenerla viva. Ringrazio anche la Confraternita, il Municipio di Mendrisio e la Fondazione Winterhalter che contribuiscono con aiuti economici. 

Concludo il mio scritto augurando a voi e ai vostri cari un’ottima estate e buone vacanze.

