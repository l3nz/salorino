---
layout: single
title:  "CANTORI DELLA STELLA - IN CAMMINO CON LA LANTERNA"
date:   2022-03-05 18:23:36 +0200
categories: bollettino 2203
tags: GruppoFamiglie
---

Alle luci di un poetico tramonto, domenica 19 dicembre, si è svolta l’azione dei piccoli Cantori della Stella. Sul sagrato dell’Oratorio di San Giuseppe di Somazzo si sono radunati i bambini travestiti da Re Magi, angioletti, pastorelli, pecora e persino una stella cometa. Emozionati hanno ricevuto il mandato di portare il lieto annuncio del Natale e di comunicare la benedizione “La pace sia in questa casa e su quanti vi abitano” tramite le stelline colorate. 


{% raw %}<img class="full"
     src="/assets/images/2022/cantori.jpg"
     alt="">
{% endraw %}


In corteo, portando le lanterne da loro realizzate un pomeriggio in saletta parrocchiale, hanno attraversato allegramente il nucleo e hanno fatto sosta presso due corti e lungo la via Corta. Ad ogni tappa sono stati accolti da un brano natalizio di un quartetto di corni. Faceva seguito un loro canto tradizionale e l’espressione gioiosa degli auguri ai residenti che li attendevano nei pressi di casa. Sul ritmo di un festoso concertino di campane hanno raggiunto la chiesa parrocchiale, dove il braciere acceso e l’albero illuminato hanno fatto da cornice al presepe vivente realizzato giocosamente sulle strofe del canto “Gloria in excelsis Deo”. È stata l’occasione preziosa per accomiatarci da don Maksym, esprimendogli la nostra gratitudine per il cammino di quattro anni e per rivolgergli i nostri cordiali auguri per un futuro colmo di benedizioni. In segno d’affetto gli abbiamo donato un album con le foto di alcuni avvenimenti vissuti insieme, affinché i nostri sorrisi gli rimangano in cuore, e una registrazione dei canti della veglia di avvento, per ringraziarlo degli incoraggiamenti a costituire il gruppo musicale.

Ci siamo infine raccolti in preghiera attorno al fuoco, facendo salire al cielo, già impreziosito di stelle, la preghiera che Gesù ci ha insegnato. In un clima gioioso e sereno, il gruppo famiglie ci ha offerto un goloso momento e ci siamo scambiati gli auguri sorseggiando vin brulé e gustando un dolce natalizio.
  
 Ringraziamo tutta la comunità, parenti e amici per la generosità: le offerte raccolte in quest’avvenimento e la vendita dei calendari realizzati dai ragazzi, ci hanno permesso d’inviare più di 500 fr. a Missio Svizzera per i progetti di Infanzia Missionaria. Infine, ringraziamo tutti coloro che hanno reso speciale questa lanternata e, soprattutto, i piccoli Cantori della Stella con le loro famiglie: vi aspettiamo in questo nuovo anno per altre simpatiche avventure!


