---
layout: single
title:  "Eventi nella nostra Parrocchia"
date:   2023-05-06 12:45:30 +0200
categories: bollettino 2302
tags: Comunità
author: cf
---


## La diretta a Radio Maria

Lo scorso mese di novembre, precisamente il martedì
8 novembre 2022 abbiamo avuto l’onore di ospitare a Salorino, nella nostra chiesa di San Zenone, la postazione mobile della Svizzera italiana di Radio Maria, grazie a Lucilla e Maria Elena che hanno fortemente desiderato questo appuntamento, anche per festeggiare tutti insieme i 18 anni di Lucilla!

“Buon pomeriggio ascoltatori di Radio Maria dallo Studio mobile della Svizzera Italiana. Ci troviamo nella chiesa parrocchiale di Salorino per trasmettere il Santo Rosario, i Vespri e la Santa Messa della XXXII settimana del tempo ordinario. Presiede la liturgia il parroco don Angelo, i canti saranno animati dal gruppo musicale delle famiglie, dall’organista signor Ettore e sostenuti dall’assemblea presente.” 

È iniziata così la diretta radiofonica che ha portato Salorino a varcare i confini.

## Veglia d’Avvento: il tempo dell’attesa

La prima domenica di Avvento è coincisa con la veglia proposta dal Gruppo Musicale della nostra parrocchia. Tra canti, letture, riflessioni e diapositive abbiamo trascorso un bel momento in attesa del Natale.

Ecco un breve passo dai testi della veglia:

“Dio oggi cerca casa: è l’annuncio meraviglioso del Natale. La cerca proprio in questo nostro mondo, nella nostra comunità cristiana, in ognuno di noi, perché ciascuno trovi in Lui la propria casa. Per Natale orneremo e abbelliremo le nostre case. Qualcuno farà il presepio, qualche altro l’albero. Proviamo in questo Natale a rendere più accogliente anche il nostro cuore. Non occorre fare tante cose: basta dar voce alla nostalgia di Dio che c’è dentro di noi. Che poi è la nostalgia di amare ed essere amati, il bisogno di vita che c’è in ognuno. Dio non ha bisogno che il nostro cuore e quello della comunità cristiana, siano lussuosi: è abituato alle case della povera gente e non ha paura della nostra povertà. Per quanto profonda sia la nostra lontananza e grande il nostro peccato, non c’è abisso che non possa essere colmato dal Signore. Dio cerca casa nella nostra vita, per dirci che vale la pena di sperare ancora…”

## Lanternata Vicariato del Mendrisiotto a Salorino


“Caro Don Angelo, cara comunità di Salorino e Somazzo, caro Gruppo Famiglie,

non possiamo esimerci dall’inviarvi un enorme grazie per l’accoglienza e l’animazione straordinaria della Veglia d’Avvento Vicariale per le famiglie la sera dell’Immacolata nel vostro paese. È stata bellissima, a detta di tutti i numerosi partecipanti.

Le belle riflessioni e preghiere, la cornice di musiche e canti, le corti e le viuzze suggestive e ben preparate, i personaggi piccoli e grandi della Sacra Rappresentazione, hanno creato un’atmosfera raccolta e festosa nello stesso tempo.
Ricorderemo a lungo la Veglia. E riceverete belle foto a riguardo.

Per tutto questo il Signore vi benedica e -venendo in mezzo a noi- porti alla vostra comunità e ad ogni famiglia, ad ogni persona, il dono e il conforto della sua presenza d’amore.
Davvero grazie!

Un bacio ai vostri bambini”.

Don Pietro Ministrini e don Angelo Crivelli a nome del Gruppo Famiglie-in-rete Mendrisiotto















## Festa di San Zenone

Anche quest’anno, come consuetudine,
il banco del dolce ha allietato la festa dedicata al nostro patrono, San Zenone.
Grazie di cuore a tutti i parrocchiani che con i loro manufatti hanno permesso la buona riuscita dello stesso.

Quest’anno però non solo dolci e pane benedetto:
Michele, Daniele e Giorgio hanno preparato degli squisiti “pesitt fritt”, una bella ma soprattutto
buona sorpresa!

Pesciolini apprezzatissimi dai presenti.

Come dice il detto “Pan e pesitt”

## Messa della Notte di Natale

Per la prima volta in assoluto quest’anno la Messa della Notte di Natale è stata celebrata alle 22.30, con una bella partecipazione di fedeli.

La stessa ha visto la partecipazione di Massimo Cavalletti, nostro concittadino da poco residente a Salorino, bravissimo baritono conosciuto in tutto il mondo. Massimo ha emozionato i presenti, cantando, accompagnato da Ettore all’organo
il “Tu scendi dalle stelle”. Grazie!

La panettonata, bagnata da ottime bollicine, è stata un piacevole momento conviviale di scambio d’auguri tra i tanti presenti.
