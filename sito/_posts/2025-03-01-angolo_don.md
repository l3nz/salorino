---
layout: single
title:  "L'angolo del Don"
date:   2025-03-01 14:50:53 +0200
categories: bollettino 2503
tags: AngoloDelDon
author: ae
---

L’Anno Santo è un tempo santo, un’occasione di rinnovamento. Si apre per noi anche la Porta Santa, un nuovo accesso alla Misericordia e ci è dato un tempo per tentare, oppure per continuare, un nuovo cammino. In questo percorso di conversione, ci sarà madre e sorella la bontà di Dio: la Misericordia.

Dio, dal cielo, fa scendere come una rugiada che irrora la vita di ogni uomo, e lo rinnova, lo lava da ogni incrostazione di male e lo rigenera:
è la Misericordia. Essa, la Misericordia, non è solo come del resto molti pensano, un dono che redime il passato, che lava le nostre colpe e che rigenera la nostra vita, ma è soprattutto un viatico, una ripartenza.

La Misericordia è la fiducia che Dio rinnova in noi, è una grazia che alleggerisce il cuore appesantito dal peccato, e Dio non ci appare più come il contabile dell’anima, il giudice severo, ma il Padre che con la sua carezza rinnova la nostra anima.

Il nostro è il Dio della Misericordia, grande nell’amore e lento all’ira.
L’Antico Testamento e i Profeti si affrettarono a dire che Dio è sì misericordioso, ma anche un giudice giusto. Essi cercavano di disinnescare il pericolo della Misericordia. Mentre gli archivi di Dio non sono pieni di peccati dell’uomo, sono invece granai pieni di buon grano e non di zizzania, pieni del bene compiuto. La Misericordia è la vocazione di Dio, dove il Dio che ama è infinitamente più grande del Dio che castiga. Certo Dio punirà il male, perché il male fa male. Punirà il male, liberandoci dal male.

La Misericordia non è un tranquillante per la nostra coscienza, un disimpegno, tutt’altro.
È il prendere coscienza di tutto il bene di cui Dio è capace. Sul Sinai, Dio si autopresenta e dice di sé: “Io sono il Dio misericordioso, il pietoso, il ricco d’amore” Egli è “ il Materno, colui che ha pietà, il lento all’ira, il ricco di grazia, che ha tenerezza per mille generazioni, che sopporta il torto, che colma la mancanza, che perdona il peccato”

Vi auguro, amici carissimi, in questo Anno Santo, di cercare e di incontrare la Misericordia, essa è il balsamo che guarisce tutte le nostre infermità, infondendo in noi il desiderio di una novità di vita.


