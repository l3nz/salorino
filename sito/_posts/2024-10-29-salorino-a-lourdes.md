---
layout: single
title:  "Salorino a Lourdes"
date:   2024-10-29 20:41:43 +0200
categories: bollettino 2411
tags: TODO
---

Anche quest’anno un gruppetto di parrocchiani di Salorino, volontari e pellegrini, ha partecipato al pellegrinaggio diocesano con gli ammalati a Lourdes. Il tema proposto dal santuario in questo 2024 é l’invito che Maria ha rivolto a Bernadette  in occasione della XIII apparizione “Venite qui in processione”, un incentivo a camminare in questa vita con fiducia, sempre vicino ai fratelli e alle sorelle, allo stesso ritmo, senza lasciare indietro nessuno. 

Un’esperienza, quella del pellegrinaggio a Lourdes segnata quotidianamente dalle diverse
e suggestive celebrazioni ma rivolta, specialmente per i brancardiers e le infermiere, all’assistenza e alla vicinanza agli ammalati che si sobbarcano un lungo e non sempre agevole viaggio, per cercare o alimentare la propria fede e la propria speranza per affrontare di giorno in giorno la sofferenza.

Il passaggio alla grotta delle apparizioni, il gesto dell’acqua (che da qualche anno sostituisce le immersioni nelle piscine) la recita del rosario, la via Crucis, le riflessioni con Mons. Vescovo,
i momenti conviviali e ricreativi hanno accompagnato quindi altri momenti di vicinanza più spontanei e più intimi con gli ammalati da parte dei volontari e delle volontarie che dedicano loro l’intera giornata approfittando dei grandi spazi di questo santuario e dell’accogliente struttura ospedaliera.

Da Lourdes si torna stanchi fisicamente ma con tanti ricordi condivisi e una carica positiva che si prolunga nel tempo, che aiuta il vivere quotidiano e che lascia la voglia di ritornare al santuario.

