---
layout: single
title:  "L’ultimo appuntamento della primavera organistica 2019 a Salorino - 1 Giugno 2019"
date:   2019-06-16 06:56:47 +0200
categories: bollettino 1907
tags: Comunità Corale
---

Il mo. Andrea Schiavio ancora una volta, a distanza di un paio d’anni, ha voluto organizzare nella nostra chiesa un concerto organistico, valorizzando così il nostro piccolo ma prezioso strumento. 


Costruito dalla ditta dei fratelli Bernasconi di Varese nel 1883, ampliato e pesantemente modificato nei primi decenni del ‘900 dall’allora parroco don Giuseppe Spinelli, questo strumento è stato completamente restaurato e riportato al suo stato originale nel 1996, grazie all’iniziativa della Fondazione Ercole Doninelli di Meride ed è regolarmente suonato durante le messe domenicali e le principali festività.

L’organista Maurizio Mancino, titolare del grande organo “Nenninger” presso la chiesa dei SS. Alessandro e Margherita di Melzo ha presentato, con grande virtuosismo, un piacevole e variato programma di musiche tedesche, spagnole e italiane mettendo in evidenza tutte le caratteristiche foniche del nostro organo.

{% raw %}<img src="/assets/images/bollettino1907/organo.jpg" alt="L’organista Maurizio Mancino con il mo. Andrea Schiavio." class="full">{% endraw %}
