---
layout: single
title:  "Si ricomincia col cuore colmo di gratitudine"
date:   2020-11-08 09:31:34 +0200
categories: bollettino 2011
tags: GruppoFamiglie
---

È una grande gioia poter ripartire con le attività parrocchiali dopo i mesi di distanziamento sociale e l’estate in cui ognuno ha le sue mete. È bello potersi ritrovare e organizzare quegli incontri che ci vedranno camminare insieme e trascorrere ore d’amicizia cristiana.

Per i bambini e i ragazzi è ricominciata la **catechesi** in preparazione ai sacramenti della prima comunione e della cresima, la domenica mattina. Ringraziamo di cuore la nostra catechista Chiara Fontana. In queste occasioni si svolge la liturgia della parola dedicata ai bambini e il coretto è felice di animare il canto: sono sempre gradite voci di ogni età!

Abbiamo rilanciato il progetto di **sistemare la saletta** e i ragazzi l’hanno accolto con entusiasmo. A inizio ottobre hanno potuto portare un armadio, una libreria e alcune suppellettili, gentilmente offerte da Adriano Ponti, che ringraziamo di cuore. Altri ringraziamenti vanno al consiglio parrocchiale che ha dato fiducia ai nostri giovani e ha provveduto a far eseguire da alcuni artigiani i lavori necessari. Grazie anche ai due operai comunali di Salorino-Somazzo per il grande aiuto prestato alle mamme, sempre così disponibili e operose! La condivisione dei talenti e la collaborazione fra tutti sono un grande dono! Desideriamo che la saletta sia un **luogo d’incontro positivo e stimolante,** dove i ragazzi possano crescere, esprimersi, divertirsi in modo sano, realizzare anche autonomamente alcune attività. Insieme completeranno i lavori, arredando e abbellendo il locale secondo i loro gusti. Senz’altro saranno lieti di inaugurare e benedire la saletta insieme a tutta la comunità nel mese di dicembre.


{% raw %}<img class="full"
     src="/assets/images/bollettino2011/famiglie_1.jpg"
     alt="">
{% endraw %}


Sempre nel mese di ottobre abbiamo celebrato la **giornata missionaria** con particolari iniziative culminate con la festosa liturgia domenicale. Quest’anno abbiamo desiderato farci prossimi alla nostra compaesana missionaria Suor Nadia Gianolli, che dal Perù ci ha testimoniato le grandi difficoltà vissute dalle famiglie a causa della pandemia. Abbiamo potuto salutarla in videochiamata e conoscere la sua vita di missionaria tramite un video da lei inviatoci. In seguito i bambini e i ragazzi hanno riflettuto su come ciascuno di loro può essere missionario quotidianamente, fissando idee e propositi su di un albero, simbolo della vita. Per sostenere Suor Nadia anche concretamente, abbiamo organizzato una vendita di zucche coltivate a Somazzo, di marmellate di frutta km 0 e di mascherine di stoffa confezionate dalle ragazze in parrocchia. Da parte di suor Nadia e del gruppo famiglie grazie a tutti per l’impegno, il tempo e l’interesse dedicato! 

{% raw %}<img class="full"
     src="/assets/images/bollettino2011/famiglie_2.jpg"
     alt="">
{% endraw %}

Nel mese di novembre vorremmo accompagnare i nostri figli nelle iniziative che proporranno in saletta, affinché si sentano sempre più “a casa”: giochi, lavori manuali, film, musica,… il tutto in un clima di responsabilità, amicizia e serenità. E si arriverà a dicembre, periodo sempre assai speciale, in cui vivremo la lanternata in preparazione al Natale. Quest’anno, a causa della situazione sanitaria, rimarremo all’esterno, attraverseremo il paese e canteremo sotto le finestre, per portare pace e gioia: i doni del Bambin Gesù. 

