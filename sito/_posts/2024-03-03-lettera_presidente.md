---
layout: single
title:  "Lettera del presidente del Consiglio Parrocchiale"
date:   2024-03-03 12:34:06 +0200
categories: bollettino 2403
tags: Lettere
author: lc
---

Carissime e carissimi,

in questa edizione del Bollettino parrocchiale vorrei citare i nostri campanili con le campane, in quanto per noi hanno un ruolo significativo.

Come sappiamo, i campanili sono costruzioni che si elevano oltre l’altezza delle chiese, in modo da diffondere il più possibile il suono delle campane.

I loro suoni, che nella nostra comunità si propagano in particolar modo dalla chiesa parrocchiale, accompagnano momenti della nostra vita. I loro motivi invitano i fedeli a partecipare ai ritrovi di preghiera, alle funzioni e alle festività religiose molto sentite come Natale e Pasqua. Rispecchiano i sentimenti e lo stato d’animo delle persone quando esultano per occasioni felici e quando sono tristi per avvenimenti spiacevoli.

Nei secoli scorsi, non essendoci i mezzi di comunicazione che abbiamo nei nostri tempi, si udivano più frequentemente e svolgevano un ruolo importante nel segnalare le fasi della giornata quotidiana, le funzioni religiose, le festività ma anche le emergenze e gli eventi spiacevoli come le tempeste e gli incendi.

A nome della comunità ringrazio coloro che oggi gestiscono “le voci delle campane”, sia della chiesa parrocchiale di San Zenone, sia quelle degli oratori di San Rocco, San Giuseppe e Cragno, mantenendo una tradizione religiosa che risale a molti secoli fa.

Vi saluto cordialmente

*Livio Clerici*




